Stodola, statek, usedlost
Katedra urbanismu a územního plánování
Fakulta stavební ČVUT v Praze
adresa: Thákurova 6, 166 29 Praha 6 
telefon: 224 357 926 
e-mail: katerina.masna@fsv.cvut.cz
URL: http://www.uzemi.eu/vystupy/brownfieldy-typy/-2-stodola-statek-usedlost.html

Vznik objektu
Příčiny chátrání
Obecné možnosti revitalizace

Horské oblasti

U horských usedlostí, které u nás již často nejsou užívány trvale, ale spíše rekreačně či přímo pro turistický ruch, není tato přeměna složitá zejména u formy domu jednotkového typu, kde střední vstupní část dělí dům na část obytnou a hospodářskou pod jednou střechou, při zachování hmoty a tvarů, přičemž jsou tyto objekty vesměs dobře založeny a konstrukčně postaveny. Nejspíš i díky tomu, že se jedná většinou o objekty ve svahu a blíže k horám, kde byl dostatek kamene jako pevného stavebního materiálu. Jinou situaci představuje stavebně technický stav vesnických usedlostí. Téměř všechny, zvláště ve svých hospodářských částech, nesou stopy času, se všemi průvodními znaky zanedbávané údržby. Připočteme-li k tomu ještě úsporné provedení, zejména co se týče založení, máme před sebou množství problémů, které musíme řešit spolu s úvahou, jak objekty využít. Vesměs neizolované stavby umíme dnes pomocí odvodnění, vzdušných izolačních systémů, z hlediska odvlhčení sanovat, aniž bychom výrazně zasahovali do konstrukcí. U zdiva bez základů však musíme počítat s vložením ztužujících železobetonových věnců, eventuálně dalšího zpevnění, ať již stropních konstrukcí nebo krovů, které byly evidentně často dimenzovány na lehčí krytinu (šindele, došky) než na námi s oblibou předepisovanou dvojitou bobrovku. Samostatnou kapitolou jsou chlévy s vesměs nízkými klenbami, často ve velmi špatném stavu a s nevyhovujícími prostorovými parametry pro trvalé bydlení, ačkoliv bývají napojeny hned za obytnou částí a nabízí se tedy jejich využití pro obytnou funkci.

 

Jaké jsou možnosti využití objektů v nižších polohách?

Zde je většinou typickým uspořádáním seskupení kolem dvora, kde na sebe navazují obytná část s hospodářskými objekty, sýpkou, chlévy, kolnami, většinou uzavřené stodolou v čele proti vjezdu. Jedna z nejsnazších možností je využití dvougeneračního bydlení, kde samostatnou adaptací sýpky, případně na ni návazných prostor, což bývaly přístřešky, chlívky či kolny, lze při zachování tvarů získat další byt, umožňující bezkonfliktní soužití. V tomto případě pak dochází i k přirozenému využití zbývajících hospodářských částí. Jako velmi životnou alternativou k tomuto typu je drobné živnostenské podnikání, kde se coby hlavní výrobní prostor většinou uplatňuje stodola, ať již jako dílna nebo i prodejní či pohostinské zařízení. Další možnou transformací usedlostí představuje agroturistika. Kapacitu lze zvýšit využitím půdních prostor i s eventuálním doplněním o pavláčky, umožňující samostatné přístupy. Předpokládá to však vymístění původních funkcí, zejména chovu zvířat, mimo vlastní dvůr. Zatímco u velkých hospodářství to většinou není problém, u menších hospodářství na to často scházejí finanční prostředky. Tato forma sice bude těžko převládat, na druhé straně však příležitostné ubytování typu zimmer frei je výhodným přivýdělkem a žádoucím zhodnocením stávajícího potenciálu jinak dost obtížně využitelných součástí hospodářských usedlostí. Poblíž městských aglomerací lze ve větších usedlostech realizovat i nájemní bydlení označované jako cluster, s řadovými malopokojovými domky po obou stranách dvora, rozrůzněnými podle původní hmoty objektů.